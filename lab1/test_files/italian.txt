La fine precoce e inattesa, a 34 anni, e l’ipotesi di un possibile avvelenamento hanno portato in primo piano la figura della modella Imane Fadil, coinvolta nel caso Ruby. Ecco le domande che tutti si stanno ponendo.

Chi era Imane Fadil?
Fino a ottobre 2010, quando è scoppiato il caso Ruby sulle cene e i «dopo cena» ad Arcore in casa dell’allora premier Silvio Berlusconi, Imane Fadil è una modella, con comparsate in tv in programmi di seconda fascia e il sogno di diventare giornalista sportiva. Con gli sviluppi del processo Ruby, in cui viene coinvolta come testimone per la sua presenza a Villa San Martino, la marocchina smette di lavorare e per un paio di anni si dedica al fidanzato di allora. La giovane, che si è sempre ritenuta danneggiata dal clamore del caso Ruby e assicura di non avere mai partecipato ai bunga bunga, si costituisce parte civile nei vari processi contro Berlusconi, Emilio Fede e Nicole Minetti.